---
title: Mikä ihmeen algoritmi?
date: 2021-01-07T14:03:27.673Z
main_image: banneri.jpg
path: /blogi/mika-ihmeen-algoritmi
---
Instagramin salaperäinen algoritmi aiheuttaa paljon ihmetystä. Monien uskomuksien mukaan mystinen algoritmi päättää mielivaltaisesti kenen postaukset saavat näkyvyyttä ja kenen sisältö hukkuu muiden joukkoon. Algoritmin periaatteiden hyödyntäminen saattaa tuntua turhalta työltä ja pilkun viilaamiselta. Laskelmoivaan tekoälyyn perustuvan algoritmin hyödyntäminen on kuitenkin tehokkain keino kasvattaa oman tilin näkyvyyttä orgaanisesti ja tuloksellisesti. Valmennukseeni osallistuneet ja oppejani noudattaneet ovat kasvattaneet Instagram-tiliensä näkyvyyttä keskimäärin 78% kolmen kuukauden aikana ymmärtämällä ja hyödyntämällä algoritmia.

### **Miten algoritmi toimii?**

Näkyvyys ja menestys Instagramissa on kuin lumipalloefekti. Uusi postauksesi on lumipallo ja omat seuraajasi potkaisevat sen liikkeelle. Algoritmi näyttää postauksesi ensin pienelle joukolle seuraajiasi. Kun tarpeeksi moni heistä reagoi postaukseen, lumipallo lähtee pyörimään ja algoritmi näyttää sen suuremmalle seuraajajoukolle. Kun suuri osa myös heistä tykkää postauksesta, algoritmi olettaa sisältösi olevan kiinnostavaa ja alkaa näyttää sitä myös käyttäjille, jotka eivät vielä seuraa sinua ja samalla antaa sinulle mahdollisuuden tavoittaa uusia, kohderyhmääsi edustavia tilejä. Jos omat seuraajasi eivät puolestaan reagoi postauksiisi, lumipallo ei lähde liikkeelle ja algoritmi ei anna sille näkyvyyttä. 

Algoritmia ymmärtämällä ja hyödyntämällä voi siis saada enemmän näkyvyyttä, sillä se levittää kiinnostavaa sisältöä myös seuraajakunnan ulkopuolisille käyttäjille. Algoritmia ymmärtämällä voit myös itse vaikuttaa postauksesi tavoitteisiin eli milloin haluat tavoitella maksimaalista näkyvyyttä ja saada uusia seuraajia tai milloin tavoitteesi on sitouttaa omia seuraajiasi. Algoritmin päätehtävänä on tarjota Instagram-käyttäjille mielenkiintoista ja oikein kohdennettua sisältöä, ei rangaista ja rajoittaa tilien näkyvyyttä.

Tykkäys kertoo algoritmille, että postaus on kiinnostava, seuraaja on kiinnostunut tilin sisällöstä ja haluaa nähdä sitä jatkossakin. Mitä useammin reagoit seuraamiesi tilien postauksiin, sitä useammin algoritmi näyttää jatkossa kyseisten tilien postauksia juuri sinulle. Voit siis itse vaikuttaa siihen, kenen postauksia näet ensimmäisenä syötteessäsi. Jos et halua nähdä jonkun postauksia, kannattaa lopettaa tilin seuraaminen. Siitä hyötyvät molemmat: sinä et näe feedissäsi epärelevanttia sisältöä ja tilin postauksia näytetään vain sen sitoutuneille, kiinnostuneille seuraajille.

### **Voiko algoritmia huijata?**

Usein Instagramin käyttäjät uskovat olevansa algoritmia fiksumpia ja keksivät useita keinoja kasvattaa tiliään nopeilla kasvukeinoilla. Näihin lukeutuu muun muassa erilaiset tykkäys- ja kommentointiringit, joiden tarkoituksena on kerätä ryhmäläisten kesken mahdollisimman paljon reaktioita postauksiin. Koska seuraajien sitoutuminen on elintärkeää tilin menestymiselle, tällaisiin tuhoisiin kasvukeinoihin turvaudutaan valitettavan usein. 

Nopeat kasvukeinot usein jopa hidastavat orgaanisen näkyvyyden kehittymistä. Jos postauksesi saavat aina tietyn määrän reaktioita rinkiläisiltä, mutta kuivuvat sen jälkeen pian kasaan, algoritmi oppii postauksiesi elinkaaren olevan lyhyt. Buustiringit potkaisevat siis lumipallosi liikkeelle, mutta pian pallo pysähtyy, kun muut seuraajasi eivät reagoi postaukseen. Kasvaakseen lumipallon on jatkettava pyörimistä tasaisesti.

Instagram-tilin menestyksekkääseen kasvamiseen ei ole taikatemppuja vaan näkyvyys saavutetaan luomalla tilille toimiva pohja algoritmin toimintaa ymmärtäen. Tekoälyyn perustuvaa algoritmia ei voi huijata. Unohda siis haitalliset tykkäysringit ja keskity tavoittelemaan kohderyhmääsi edustavia, tavallisia Instagram-käyttäjiä. He antavat postauksillesi aitoja tykkäyksiä ja sitoutuvat sisältöösi.

*Algoritmi on monimutkainen työkalu, jota hyödyntämällä tilisi saa arvokasta orgaanista näkyvyyttä. Instagram-kasvuvalmennuksissani perehdytään algoritmin toimintaan ja hyödyntämiseen perinpohjaisesti. Kurssin jälkeen algoritmi on vihollisen sijaan paras työkalusi tilin kasvattamisessa!*